Opaski Xiaomi już od pierwszej generacji cieszą się ogromną popularnością i nie inaczej jest w przypadku Xiaomi Mi Band 4.
Play jako pierwszy z oficjalnych dystrybutorów obniżył cenę najnowszego smart banda chińskiego producenta.
Operator przy okazji ogłosił też konkurs, w którym do wygrania są wejściówki na zbliżającą się konferencję polskiego oddziału marki.
Niepokojący był fakt, że Xiaomi Mi Band 2 kosztował w Polsce na start dużo więcej niż w Chinach, bo aż 199 złotych.
Polski oddział Xiaomi na szczęście nie popełnił drugi raz tego błędu i kolejną generację wycenił znacznie niżej – na 149 złotych.
Najnowsza odsłona, Xiaomi Mi Band 4, kosztuje w oficjalnej polskiej dystrybucji tyle samo, ale właśnie pierwszy z oficjalnych dystrybutorów zdecydował się obniżyć jej cenę.
149 złotych to akceptowalna cena, nawet jeśli w chińskich sklepach można kupić Xiaomi Mi Band 4 nieco taniej – sam jakiś czas temu nabyłem chińską wersję (bez NFC) za ~80 złotych.
Wiele osób po prostu idzie jednak do sklepu i nie zawraca sobie głowy ściąganiem opaski z Państwa Środka.
Szczególnie że za niewiele wyższą kwotę dostaje jednocześnie dwuletnią gwarancję realizowaną na miejscu.
Od teraz zakup Xiaomi Mi Band 4 w oficjalnej polskiej dystrybucji jest jeszcze bardziej opłacalny, ponieważ Play (jako pierwszy z oficjalnych dystrybutorów) poinformował, że obniżył cenę tej opaski do 129 złotych.
Można ją już za tyle kupić w sklepie internetowym operatora (bez umowy).
Jednocześnie może to być sygnał, że wkrótce na podobny krok zdecydują się także pozostali sprzedawcy.